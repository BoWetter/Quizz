<!DOCTYPE html>
<html lang="sv">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Historia</title>

     <link rel="stylesheet" href="styles.css">
    
</head>
<body>
  
  Inledning
  1
  Stormaktstiden var slut. Krig, pest och missväxt hade tagit hårt på befolkningen. Karl XII:s krig hade krävt minst 200 000 soldaters liv. Många mammor måste själva ta hand om gården och barnen när pappan har dött i kriget så livet blev svårt för många familjer.
  Men när Karl XII hade dött blev det äntligen fred. Bönderna fick dessutom goda skördar flera år i sträck. Så det fattiga bondelandet Sverige återhämtade sig och människor fick det bättre.
  
  Göteborg grundades på 1600-talet. Under 1700-talet växte staden till en livlig hamnstad. Till Göteborgs hamn kom fartyg som seglat ända från Ostindien.
  2
  Frihetstiden
  Under en stor del av 1700-talet (från 1718 till 1772) hade kungarna nästan ingen makt över Sverige. Det var riksdagen och kungens råd som hade frihet att bestämma. Samtidigt fick alla människor frihet att uttrycka sina åsikter. Därför kallas perioden för frihetstiden.
  3
  Gustavianska tiden
  Men år 1772 gjorde en kung som hette Gustav III en statskupp och tog nästan all makt i landet. Därmed var det slut på frihetstiden. Efter frihetstiden hette två kungar Gustav. Den perioden kallas därför för den gustavianska tiden.
  4
  Tidslinje
  
  
  Diskutera tidslinjen
  När började frihetstiden?
  Hur många år har gått sedan dess?
  Ungefär hur länge varade frihetstiden?
  Varför är det en termometer på tidslinjen?
  Känner ni igen någon av människorna?
  
  
  
  
  
  Frihetstiden
  1
  Sveriges enväldige kung, Karl XII, blev dödad när han var i Norge för att kriga, år 1718. Sverige hade förlorat både landområden och många viktiga hamnar i de senaste krigen, så nu var stormaktstiden slut.
  
  En känd målning från 1800-talet på de svenska soldaterna som bär hem kungens döda kropp från Norge vintern 1718.
  Svenskarna ville inte ha fler krig
  Svenskarna var var överens om att det inte fick bli krig igen. Tusentals människor hade ju dött i krigen som Karl XII dragit in Sverige i. Befolkningen led dessutom svårt av hunger på grund av kalla somrar som gjorde att det inte växte på åkrarna. Staten hade också dålig ekonomi efter alla krig. I stort sett alla mäktiga adelsmän och borgare ansåg att det var säkrast om nästa kung inte var enväldig och fick bestämma allt själv.
  Ingen enväldig kung längre
  När Karl XII var död tog kungens närmaste rådmän chansen att göra slut på enväldet. Det var ett perfekt tillfälle, för det fanns nämligen inte någon prins eller prinsessa. Karl XII hade knappt varit i Sverige under sin tid som kung och inte hunnit gifta sig. Men han hade några släktingar som gärna ville ta över tronen efter honom. Rådmännen frågade kungens syster, Ulrika Eleonora, om hon kunde tänka sig att bli en regerande drottning med ganska lite makt. Det kunde hon.
  
  Ulrika Eleonora tackade ja till erbjudandet om att bli drottning, efter att hennes bror Karl XII hade dött.
  Men det var egentligen inte Ulrika Eleonora som var intresserad utan hennes make, som hette Fredrik. Fredrik ville så gärna bli kung att han gick med på villkoret att bli en kung som knappt skulle få bestämma något alls. Han blev kung Fredrik I och skrev under en ny lag som sa att Sverige skulle styras av riksdagen och riksrådet. Frihetstiden hade börjat.
  2
  Hur landet styrdes
  Riksdagen bestod av de fyra stånden, som funnits sedan slutet av medeltiden. Det var adeln, prästerna, borgarna och bönderna.
  Riksdagen skulle samlas minst vart tredje år för att diskutera och rösta om viktiga beslut för landet. Det var något väldigt unikt. Även andra länder hade riksdagar på 1700-talet, men de hade inte så mycket makt. Och ytterst få länder lät bönderna vara representerade i riksdagen.
  All tid när inte riksdagen var samlad styrdes landet av riksrådet. Det var en samling mäktiga adelsmän, och fungerade ungefär som en regering. Kungen fick också vara med i riksrådet.
  
  I riddarhuset i Stockholm samlades adelsmännen från hela landet för att fatta sina beslut på riksdagarna.
  3
  Yttrandefrihet och tryckfrihet
  Riksdagen stiftade två nya lagar som sa att alla människor har rätt att säga och skriva sina åsikter. Det är lagarna om yttrandefrihet och tryckfrihet.
  Inget annat land i hela världen hade sådana lagar vid den tiden. Eftersom vi fortfarande har kvar dessa rättigheter i Sverige är det världens äldsta lagar om yttrandefrihet och tryckfrihet. Lagarna har skrivits om genom åren men i grunden betyder de samma sak. Dessa två lagar utgör idag två av Sveriges fyra grundlagar. Grundlagarna skiljer sig åt från andra lagar för att de är särskilt viktiga. Det är svårare för en riksdag att ändra en grundlag än en annan lag.
  
  Anna Maria Lenngren
  När lagen om tryckfrihet kom började Anna Maria Lenngren skriva dikter i en stor tidning. Vissa dikter innehöll kritik mot att kvinnor inte hade rätt att utbilda sig och hon tyckte att ståndssamhället var orättvist. Det borde inte spela någon roll om man var adlig, borgare eller bonde, man eller kvinna, menade hon. Alla borde ha samma rättigheter. Hon skrev ofta med elak humor för att visa sin syn på samhället. Det kallas för satir. Efter att hon gift sig skrev hon alltid utan att sätta ut sitt namn.
  
  Anna Maria Lenngren var den första svenska kvinna som kunde leva som författare. Kvinnor fick inte utbilda sig och var inte myndiga, så det var inte så många kvinnor som syntes till i tidningarna på frihetstiden. Hennes dikter var väldigt omtyckta och läses än idag. Den kanske mest kända heter Till min dotter, om jag hade någon.
  4
  Våra första politiska partier
  Den som var ledare för riksrådet var som en statsminister. En stor del av frihetstiden var det en man som hette Arvid Horn. Han försökte till varje pris hålla Sverige utanför krig. Arvid Horn tyckte att landet kunde bli starkt på andra sätt i stället. Men alla höll inte med om det.
  
  I 18 år leddes riksrådet av Arvid Horn som var som en statsminister.
  Vissa tyckte att Sverige borde hämnas på Ryssland och ta tillbaka land som Sverige haft under stormaktstiden. De som tyckte så kallade Arvid Horn för en trött gammal nattmössa. Sig själva kallade de för hattar, för att hattar är stolta plagg.
  Till slut blev det nästan som två partier: hattarna och mössorna, som hade helt olika åsikter. I riksdagen kunde det bli långa diskussioner, som det brukar vara när människor får säga vad de tycker.
  
  
  Handel och större städer
  1
  Städernas hantverkare och köpmän kallades borgare. Många borgare var invandrare från Holland eller Tyskland.
  Det fanns bara två storstäder i Sverige: Stockholm och Göteborg. Men de var inte stora som storstäder nu för tiden. Stockholm var störst med omkring 70 000 invånare. Malmö växte inte till storstad förrän man hade byggt en hamn i början av 1800-talet.
  
  Göteborg blev Sveriges port mot världen. Härifrån skickade nämligen köpmän stora handelsfartyg till och från Kina på 1700-talet.
  2
  Handeln med Kina
  I Stockholm och Göteborg blev köpmännen rika på att handla med främmande länder. Ibland var hamnarna fulla av handelsfartyg. Det såg ut som en skog av master. På kajerna vimlade det av hästar och vagnar, kärror och arbetsfolk. Massor av arbetare slet med att lasta och lossa fartygen.
  Köpmännen exporterade svenska varor som järn, koppar, tjära och bräder. Och de importerade kryddor, salt och socker samt nyheter som te, kaffe, kakao och tobak.
  I Göteborg skickade köpmännen egna fartyg ända till staden Kanton i Kina. Där köpte de bland annat te, siden och porslin. Sådana lyxvaror gick att sälja dyrt till kungen och rika adelsmän och borgare.
  
  Kinesiskt porslin och kinesiska prydnadssaker var på modet bland de rika i hela Europa.
  Handeln påverkade kulturen
  Handeln med Kina gjorde köpmän rika men fick även andra konsekvenser. De nya varorna påverkade folks vanor. Det blev populärt att dricka te, och i Göteborg öppnade tehus där rika människor kunde sitta och samtala och dricka te ur vackra porslinskoppar. Kryddor och andra varor fick svenskarna att börja laga nya maträtter och det kinesiska sidenet inspirerade till nya klädesplagg och moden.
  
  Stora klänningar, rosetter och band av siden blev modernt. På 1700-talet fanns lagar som förbjöd andra än adliga personer att bära vissa fina plagg. Den som inte var adlig men hade en hatt med spets och sidenblommor kunde fängslas på vatten och bröd.
  Handeln hjälpte vetenskapen
  Handeln med andra länder blev även en hjälp för vetenskapen. Den kände vetenskapsmannen Carl von Linné skickade iväg sina elever med handelsfartygen och de studerade växt- och djurriket på andra sidan jorden. Sedan kunde de återvända hem med många spännande växter och djur till Sverige.
  Vissa kinesiska växter gick att odla i Sverige och många rika skaffade sig särskilda trädgårdar med växter från andra länder.
  3
  Det började finnas industrier
  
  Kvinnorna på bilden arbetar i ett spinneri. Här ser du sidenväveriet i Stockholm.
  Vissa rika borgare använde endel av sin rikedom till att starta andra företag. På 1700-talet startade en slags tygfabriker i Stockholm, Alingsås och Norrköping. Först skickade fabriksägaren ut fin utländsk ull till kvinnor på landet som spann ylletråd av ullen. Sedan skickade kvinnorna den färdiga tråden till fabriken i staden och fick lite betalt för arbetet.
  Kvinnor och barn arbetade
  I fabriken fanns det enkla maskiner som vävde tråden till tyg. Vävmaskinerna sköttes mest av fattiga kvinnor och barn. De arbetade uppåt tolv timmar om dagen för mycket låga löner. 
  Fabriksägarna hade lärt sig av fabriksägare i England att det gick att få fram mer tyg på kortare tid, än på det gamla sättet när allt gjordes i hemmen. Maskinerna drevs med kraften från vattenhjul. På de stora fabrikerna i England vävdes massor av tyger som såldes och gjorde fabriksägarna rika.
  Men det skulle dröja innan industrierna tog fart i Sverige. Det var förbjudet att köpa maskiner från England så de svenska maskinerna var på 1700-talet väldigt enkla.
  4
  Spinnhus var fängelser
  Ingen ville arbeta på spinnerierna. I Stockholm och Göteborg var det fängelsefångar som fick göra det. Ett spinnhus var alltså som ett fängelse, där de som spann var kvinnliga fångar.
  
  Det första spinnhuset i Göteborg, uppfört 1735.
  De flesta tyger i Sverige fortsatte att komma till på det gamla sättet, att samma person själv gjorde alla delar av arbetet. På våren klippte hon ullen av gårdens egna får, som inte hade lika fin ull som de engelska fåren. På vintern, när hon inte hade så mycket annat att göra, kardade och spann hon ullen till ulltråd, färjade tråden för att sedan väva till ett tyg hemma i sin egen vävstol. Många bondfamiljer odlade också lin som häcklades och spanns till linnetråd, som kvinnorna vävde på samma sätt i vävstol.
  Många kvinnor lyckades ändå tillverka mer tyg än det som gick åt hemma på gården, när alla i familjen skulle få sina kläder och sänglinnen. Så på 1700-talet brukade vissa kvinnor sälja tyger på marknader. Det skulle dröja till 1800-talet innan textilfabrikerna fick ordentlig betydelse i Sverige.
  
  
  
  Livet på landet
  1
  
  I stor del av Sverige var bondgårdarna timrade. Fönstren var små, eftersom glas var dyrt.
  Nästan hela befolkningen bodde fortfarande på bondgård. Det fanns två sorters bönder:
  De som ägde sin bondgård och sin mark. De var självägande.
  De som hyrde marken som de odlade på. Det kallas att arrendera när man betalade en avgift till den som ägde allt, för att få odla på åkrarna. Det var ofta någon rik adelsman eller staten som ägde marken.
  De självägande bönderna
  Jämfört med andra länder var en ovanligt stor andel av de svenska och finska bönderna självägande. Varje självägande bonde gick på bystämman och diskuterade fram viktiga beslut för byn. De hade även rätt att skicka representanter till riksdagen.
  Att bönder hade representanter i riksdagen var något unikt för Sverige. Så var det inte i andra länder.
  
  Skånska bönder framför korsvirkeshus med väggar som mest är av lera och halm och tak av halm. I Skåne var färre bönder självägande.
  2
  Befolkningen växte
  Befolkningen ökade på 1700-talet, när dödligheten minskade. Det berodde på att:
  De stora krigen var slut.
  Bönderna lärde sig att bruka jorden bättre, så det blev mer mat.
  Familjerna blev för stora när barnen överlevde till vuxen ålder. En bondgård kunde inte försörja hur många vuxna som helst. Ofta blev det den äldste sonen som fick ta över gården när föräldrarna dog. De yngre barnen fick flytta. De flesta blev lantarbetare, alltså fattiga pigor och drängar.
  
  En bondgård från 1700-talet, med köksträdgården närmast boningshuset. Staketet ska skydda planteringarna från gårdens djur.
  Fattiga på landet
  Ungefär hälften av svenskarna var lantarbetare, pigor och drängar. De arbetade på ett gods eller en bondgård. Som lön fick de bara mat att äta, en säng att sova i och lite fickpengar så de kunde köpa sig kläder. Lantarbetarna fick inte vara med på bystämman och de hörde inte till bondeståndet.
  3
  Nybyggarna i Norrlands inland
  Men vissa jordlösa ungdomar valde i stället att flytta till Norrlands inland för att ta bort skog, skapa ny odlingsmark och bygga nya gårdar. Dessa bondgårdar kallades nybyggen. De flesta nybyggare flyttade från Norrlandskusten, där byarna var överbefolkade. Vissa kom från Mellansverige eller från Finland. Staten uppmuntrade folk att skapa nybyggen genom att de slapp betala skatt i tio år. Även samer uppmuntrades på det sättet att bli nybyggare.
  Samer och bönder
  Längre in i Norrlands skogar blev det ibland konflikt mellan bofasta och inte bofasta. Samer gillade inte att bönder brände skog och jagade på deras marker. Bönder blev arga när samernas renar åt upp planteringar. Ibland gick man till domstol, men domarna var inte rättvisa utan höll ofta med bönderna. I mitten av 1700-talet kom en lag som förtydligade att nybyggarna endast fick jaga och fiska i närheten av sin gård. Rätt att jaga och fiska överallt hade bara samer som inte blivit bofasta.
  Marknadsdagarna
  Lika för både bönder och flyttande samer var att man bara fick bedriva handel på bestämda marknadsplatser, särskilda dagar på året. Då kom fogdar dit och tog in skatt till kungen. Bönderna sålde sådant som de tillverkat på gårdarna, som ost, smör, tjära och hantverk. Samer sålde skinn och kött eller smycken och annat hantverk.
  Till marknaden kom även handelsmän och köpte upp varor och sålde sådant som inte fanns i Norrland, som salt. Invid marknaden fanns en kyrka där prästen höll gudstjänst, dop och begravningar. Alla var tvungna att delta, även samerna. Redan 1686 kom kyrkolagen som sa att kristendomen var den enda tillåtna religionen och att alla var tvungna att gå i kyrkan. Samerna och finnarna var tvungna att ge sina barn svenska namn och skriva in dem i kyrkoboken.
  4
  Hemma på bondgården
  På 1700-talet påminde mycket i hemmen fortfarande om medeltiden. Men det började bli vanligt med en stor murad spis mitt i huset. Röken samlades upp av en spiskrans och gick ut genom en skorsten. Hemma hos fattiga fanns bara ett hål i taket. Alla i bondfamiljen sov i samma rum på vintern, för att få värme av varandra.
  
  Bönder från Mora i Dalarna. De är söndagsfina i sina socken-dräkter. En stor murad spis värmer upp köket. De vuxna äter ur det stora grötfatet.
  En svensk bondgård på 1700-talet var oftast byggd av stockar eller plankor. Men i Skåne byggde man korsvirkeshus i stället, eftersom det inte var lika gott om skog där som på de flesta andra håll i Sverige.
  Enkla maträtter
  Det var nästan alltid samma mat: bröd, gröt, ärtsoppa och välling. Ibland åt familjen fläsk och fisk som var torkad, saltad eller rökt. Färskt kött var festmat och det åts bara till jul och andra högtider.
  Törsten släcktes med mängder av öl och brännvin. Barnen fick dricka surmjölk och vatten.
  Kläderna tillverkades hemma
  Folk på landet var mest klädda i kläder av vadmalstyg. Vadmal är ett tjockt tyg som kvinnorna vävde av ullgarnet de tillverkat från gårdens fårull.
  Men när det var fest tog familjen på sig finkläderna i vackra färger och fina broderade mönster. Det var vanligt med färger och mönster som visade från vilket landskap man kom ifrån.
  5
  Bergsmännen
  En liten grupp bönder var bergsmän. De arbetade med att få fram järn ur malmen som bröts ur berget. Bergsmännen tjänade bra på att sälja sitt järn och de hade större gårdar och finare kläder än de andra bönderna. Under 1700-talet hade bergsmännen också råd att anställa gruvarbetare och smeder.
  
  Under 1700-talet fick bergsmännen konkurrens av de nya, modernare järnbruken som ofta drevs av adelsmän. Man hettade upp järnet tills det blev mjukt. Här gör man kättingar och ankare till båtar.
  Det svenska järnet
  Det fanns över 300 järnbruk i landet, de flesta i Bergslagen. Järnbruken framställde tusentals ton järn om året, och mycket av det kunde Sverige sälja till andra länder. En tredjedel av allt järn som såldes i världen kom från Sverige!
  Men på 1700-talet fick bergsmännen konkurrens av rika adelsmän eller borgare som startade moderna järnbruk. Där kunde större mängd järn bearbetas på ett mer effektivt sätt.
  
  
  
  
  
  Fattiga och sjuka
  1
  Alla som kunde måste arbeta och försörja sig. Om man var frisk och stark var det förbjudet att inte ha något arbete.
  Fattiga och sjuka kunde få tillstånd att gå omkring i gårdarna och tigga. Men då måste de bära en särskild fattigbricka som de fick av prästen i sin socken.
  
  
  
  Anteckningar
  Vetenskap och uppfinningar
  1
  1700-talet var ett århundrade då många svenskar blev intresserad av vetenskap. Flera svenska vetenskapsmän och uppfinnare, som fortfarande är betydelsefulla, levde på 1700-talet.
  Vetenskapsakademien
  För att duktiga vetenskapsmän skulle få hjälp i sitt arbete och även sprida sin kunskap till resten av landet, grundades Kungliga Vetenskapsakademien (år 1739). Fyra gånger per år gav Vetenskapsakademien ut en tidskrift som skulle berätta om ny forskning och om praktiska tips för odling, hantverk och annat. Tidskriften hette Vetenskapsakademiens Handlingar och var på svenska, så att alla skulle förstå. Annars brukade texter om vetenskap vara på latin på den tiden.
  2
  Anders Celsius
  Anders Celsius var en av de som grundade vetenskapsakademien. Han var astronom och matematiker. Anders Celsius gjorde bland annat mätningar vid polcirkeln och bevisade att jorden inte är helt rund utan något tillplattad vid polerna.
  
  Anders Celsius var en mångsidig vetenskapsman och år 1742 kunde han inviga Observatoriet i Uppsala.
  Celsius visade även att man kan förutsäga vädret, om man mäter temperatur och lufttryck på olika platser.
  
  Idag är kanske Anders Celsius mest känd för att han uppfann den 100-nbspgradiga termometer som vi använder än idag i Sverige och i många andra länder.
  
  Celsius termometer
  Celsius hade bestämt att låta graderna utgå från temperaturerna när vatten fryser och kokar. Han lät vattnets kokpunkt vara vid 0° och fryspunkten vid 100°. Det var en annan vetenskapsman, som hette Linné, som ändrade så att det blev tvärtom.
  
  
  Celsius termometer.
  3
  Eva Ekeblad – första vetenskapskvinnan 
  
  Eva Ekeblad blev den första kvinnan i Vetenskapsakademien. Sedan skulle det dröja över 200 år innan en kvinna valdes in.
  Grevinnan Eva Ekeblad (1724–1786) var den första kvinnan som valdes in i Vetenskapsakademien. Ekeblad hade genom många experiment upptäckt hur nyttig och användbar potatisen var. Innan hon valdes in hade hon skickat prover på bröd, brännvin, stärkelse och puder till Vetenskapsakademien. Allt detta hade hon tillverkat av potatis!
  Herrarna i akademien blev imponerade och bestämde att även särskilt ”vittra fruntimmer” (= lärda kvinnor) skulle få vara med i akademien. 
  Att man kunde göra brännvin av potatis var särskilt viktigt. Tidigare hade bönderna använt allt för mycket säd till sin brännvinstillverkning, tyckte många. Säd av vete, råg eller korn, som kunde användas till att baka bröd, när det ofta var brist på mat.
  Det gick även åt massor av mjöl när de rika människorna skulle bli vita och fina enligt tidens mode. Varje dag pudrade de sina ansikten och peruker för att de skulle kritvita. Nu gick det lika bra med potatismjöl. Potatisen var enklare att odla än säden och hade inte blivit lika populär att äta ännu.
  4
  Carl von Linné – blomsterkungen 
  Bland de svenskar som har blivit kända runt om i världen brukar Carl von Linné sägas vara den mest omskrivna. Han kallas Blomsterkungen för att han började sortera alla växter och djur i en bestämd ordning och ge dem latinska namn.
  
  På detta porträtt har Linné blivit en världsberömd adelsman. Han har peruk, som fina herrar hade på 1700-talet, och i bröstfickan sitter hans favoritblomma.
  Carl von Linné  (1707–1778) hette från början Carl Nilsson och var son till en småländsk präst. Carls pappa hade en stor trädgård med många olika sorters växter, och det var där Carl trivdes allra bäst som barn. Han var nyfiken på allt som fanns i naturen – växter, djur, stenar, svampar och småkryp.
  
  Linnés barndomshem i Småland.
  Efter gymnasiet i Växjö studerade han i Lund och Uppsala och blev läkare. Eftersom läkare på den tiden ofta använde mediciner tillverkade av örter fortsatte han att intressera sig för växter. Han ville visa hur Gud hade ordnat alla växter och fann att de kunde delas in i 24 olika klasser. Inom varje klass var växterna släkt med varandra.
  Blev känd utomlands
  Under några år bodde Carl Linné i Nederländerna och där publicerade han en viktig bok som heter Naturens ordning. I den beskriver han hur hela naturen är ordnad i tre riken: djurriket, växtriket och mineralriket. Den boken gjorde Linné känd och berömd i hela den vetenskapliga världen.
  5
  Runt i Sverige på hästryggen
  När Linné kom hem till Sverige igen fick han i uppdrag av riksdagen att göra upptäcktsresor i olika landskap. Han skulle leta efter nyttiga kunskaper som Sverige kunde tjäna pengar på. Riksdagsmännen hoppades att Linné skulle hitta värdefulla mineraler och växter som gick att använda till något meningsfullt.
  Linné red runt på Öland och Gotland, i Västergötland och Skåne, och allt han såg undersökte och antecknade han. Varje resa blev sedan en egen bok. Boken om den skånska resan är på mer än 500 sidor. Man kan säga att Linné skrev våra första böcker i naturkunskap och geografi.
  Reste i Lappland
  Men hans första bok handlade om norra Sverige. Redan sommaren 1732, innan Linné reste till Nederländerna, gjorde han en lång och spännande resa i norra Sverige och genom Lappland. Där studerade han växter, djur, mineraler och människors sätt att leva. På resan träffade han bland annat många samer. Linné var den förste vetenskapsman som beskrev samernas liv.
  
  Här ser du en sida ur anteckningsboken från hans upptäcktsresa i Lappland.
  Det var på den här resan som Linné en dag upptäckte en växt som han aldrig hade sett förr. Han tog den lilla vackra blomman i sin hand och kallade den ”min ört”. Sedan fick blomman hans eget namn: Linnea.
  
  Carl von Linné har satt på sig kläder och skor som han tog med sig från Lappland. I ena handen har han en trumma som vissa samer spelade på för att få kontakt med andar. I den andra handen håller han sin favoritblomma Linnean.
  6
  Cajsa Warg spred kunskap
  Tidigare kunde du läsa att Vetenskapsakademien gav ut en tidskrift för att praktisk kunskap skulle spridas till befolkningen. En person som betydde mycket för detta var Cajsa Warg. Kanske har du hört uttrycket man tager vad man haver? Det sägs att det var Cajsa Warg som skapade det uttrycket.
  Cajsa Warg hette egentligen Cristina Warg och var husmor och ansvarig för ett stort kök, hos en mäktig man i Stockholm. Hon skrev en kokbok som skulle säljas i tusentals upplagor. Boken hette Hjelpreda i hushållningen för unga fruntimmer. Den innehåller massor av recept, men är mer än en vanlig kokbok. Ett hushåll var inte bara köket, utan djuren, redskapen, odlingen, tillverkning av drycker, kläder och ekonomin för allt detta. I Cajsa Wargs bok kunde bönder och husmödrar läsa om hur man kan behandla sjuka husdjur, tillverka ljus, färga garn och mycket annat.
  Cajsa Wargs bok sålde snabbt slut och fick tryckas om. Den kom sammanlagt ut i 14 upplagor i Sverige och översattes till flera språk.
  
  Cajsa Wargs bok om hur man skötte ett hushåll. På vänstra sidan ser du hur ett stort kök brukade se ut på 1700-talet. Maten lagades över öppen eld.
  Klar
  
  
  
  Med fattigbrickan om halsen fick man lov att tigga inom sin socken.
  2
  Fattigstugorna
  En del socknar byggde fattigstugor för gamla och sjuka som inte hade några släktingar eller orkade gå runt och tigga.
  Det var ett hemskt öde att tvingas sluta sitt liv på fattigstugan. Där behandlades folk illa. Sjuka och döende människor trängdes i smutsen och de sinnessjuka kedjades fast i väggen. Det vi menar med sjukhus fanns inte.
  3
  Föräldralösa barn
  På landet bodde föräldralösa barn hos bönder som fick betalt av socknen för att ta hand om dem. Men barnen tvingades arbeta hårt, och i många familjer blev de slagna.
  
  Många fattiga familjer i städerna skickade ut sina barn för att tigga.
  I de större städerna fanns det särskilda barnhus för yngre barn. En del barnhus ägdes av rika borgare som tvingade barnen att arbeta hårt i sina fabriker, redan när barnen var i sjuårsåldern. Barnen fick dåligt betalt, ofta bara lite mat och några slitna kläder. Inga skor, fattiga barn var nästan alltid barfota.
  4
  Potatisen räddade liv
  Potatisen var en av de växter som spanjorerna på 1500-talet hade med sig till Europa från Sydamerika.
  Potatis är lätt att odla och växer bra, även när det inte är en perfekt sommar. Potatis innehåller också mycket bra näring. På 1700-talet försökte en man som hette Jonas Alströmer få svenska bönder att odla potatis, men de var inte intresserade.
  
  
  Säd gick till brännvin
  På 1700-talet var det väldigt många svenskar som drack brännvin. Det fanns ingen kunskap om hur farligt det är med alkohol. Brännvin var billigare än bra mat och den som drack slapp känna hunger och oro för en stund.
  
  I dag är det förbjudet att bränna sprit hemma. Men under nästan hela 1700-talet stod det en hembränningsapparat och puttrade på spisen i varenda bondgård. Det var kvinnorna som skötte den, men det var mest männen som drack.
  
  En sup på morgonen kunde ersätta frukosten och göra att den som frös kände sig varmare. Middagssupen var bra för magen, trodde man. Kvällssupen tog man som bedövning av kliande bett från löss och loppor.
  Många barn fick lida för att deras pappor söp på 1700-talet. Om de hade blivit beroende av brännvinet så kunde det bli så illa att de hellre gjorde brännvin än mat, för den sista säden.
  
  En kväll på krogen. Stockholm hade cirka 700 krogar. Dit kom alla slags människor som inte hade kök hemma eller ork att laga mat. På krogen satt arbetare, sjömän, soldater, pigor, drängar tiggare och barn. Men det var inte bara mat de köpte. Ofta blev det brännvin.
  Eva Ekeblad fick potatisen populär
  När en kvinna vid namn Eva Ekeblad hade visat att potatis kunde användas för att tillverka brännvin blev bönderna intresserade av att odla potatis. Eva Ekeblad tyckte att bönderna skulle sluta att tillverka brännvin av säden och i stället låta säden blir till gröt och bröd till barnen. Och så blev det.
  Så småningom lärde folk sig också att äta potatis och det visade sig att den som odlade potatis hade mer mat att ge till barnen. Mot slutet av 1700-talet blev potatisodlingarna fler och fler.
  
  Eva Ekeblad de la Gardie gjorde upptäckter som blev så populära och användbara så att hon blev invald i vetenskapsakademien, trots att hon var kvinna.
  Sedan dess har potatisen räddat livet på många fattiga människor när det varit missväxt och hungersnöd.
  
  
  
  
  Gustavianska tiden
  
  När Gustav III var prins hade kungaparet ingen makt i Sverige. Men han tränades av sin mamma till att en dag bli en mäktig kung. Redan när han var tre år kunde han ta emot besök och tala franska.
  Missnöje med riksdagen
  Alla var inte nöjda med att det var riksdagen och riksrådet som bestämde i landet. I riksdagen samlades fortfarande representanter för de fyra stånden och det var allt fler svenskar som inte tillhörde något stånd. Det var inte bara fattiga utan även rika män med makt som inte representerades av någon av de fyra stånden. Istället för att hattpartiet och mösspartiet ägnade dagarna åt att diskutera borde kungen få makt, tyckte vissa. År 1771 fick Sverige en ny kung: Gustav III. Ungefär samtidigt vann mösspartiet makten i riksrådet. Det gjorde många ur hattpartiet missnöjda.
  Drottningen hade förberett sin son
  Mest missnöjd med att ha en maktlös kung var kanske kungens mor, drottning Lovisa Ulrika. Hon hade en gång försökt att göra en statskupp och ta makten från riksrådet, men misslyckats. Riksrådet hade vid den tiden varit för omtyckt.
  Resten av sitt liv hade drottningen fokuserat på att förbereda sonen Gustav på att bli en kung med makt.
  2
  Drottning Lovisa Ulrika
  Drottningen var mycket intresserad av vetenskap och kultur, och hon läste mycket. Inte minst om barnuppfostran. Drottningen skrev till och med en artikel om sina pedagogiska metoder. Tack vare den vet vi rätt mycket om Gustav III:s barndom. Hon skriver att prinsen talade franska när han var två år och då fick han börja lära sig att läsa också. Ett barn ska få hjälp att utveckla sina talanger, skrev hon, liksom att barn lär sig lättare om lärande blandas med lek. Antagligen hade hon läst den franske filosofen Rosseaus bok om barnuppfostran som fanns vid den tiden.
  
  Drottning Lovisa Ulrika var intresserad av fransk kultur och inspirerad av den franske kungens makt.
  En annan fransk filosof som Lovisa Ulrika lärde sig mycket av var Voltaire. Med honom brevväxlade hon en stor del av livet. Många av deras brev handlar om filosofi. Rousseaus och Voltaires idéer från 1700-talet hör till det som brukar kallas upplysningen.
  Drottning Lovisa Ulrika ville att hennes son en dag skulle bli en upplyst kung. Men framför allt en kung med mycket makt. Och det lyckades han till slut bli.
  3
  Tiden mogen för statskupp
  När Gustav III hade blivit kung klagades det allt mer på riksdagen och riksrådet. Mösspartiet hade just drivit igenom förändringar som gjorde att adeln förlorade vissa förmåner som de brukade ha. Vissa adelsmän var så missnöjda att de kunde tänka sig att hjälpa kungen att ta makten från riksrådet. Många militärer var missnöjda med att mösspartiet i riksrådet hindrat dem att kriga mot Ryssland.
  När kungen var säker på att han hade militären och flera rika adelsmän på sin sida tyckte han att det var rätt tid att ta makten.
  Slut på frihetstiden
  I augusti 1772 gjorde kung Gustav III en statskupp, med hjälp av militären. Helt utan att någon människa kom till skada, sattes riksrådets medlemmar i fängelse. Sedan tvingades riksdagen att godkänna nya regler för hur riket skulle styras.
  Enligt de reglerna skulle riksdagen bara behålla sin rätt att bestämma om skatter. Nästan allt annat skulle kungen bestämma. I och med det var det slut på frihetstiden.
  
  Gustav III:s kröning i Storkyrkan 1772 Konstnären, Carl Gustaf Pilo, blev aldrig färdig med tavlan.
  4
  Upplysningens tankar
  På 1700-talet kunde många människor läsa och ute i Europa fanns filosofer och författare som skrev om mänskliga rättigheter. De kritiserade det gamla samhället där några få var rika och bestämde allt, medan de flesta människorna saknade rättigheter och kunskap.
  Dessa författare skrev att kunskap borde hjälpa människor att se hur verkligheten är för att de skulle kunna förändra den till något bättre. Kunskap ska lysa upp i mörkret, sa de. Dessa tankar brukar alltså kallas upplysningen.
  
  Gustav III. Under statskuppen hade alla som var på kungens sida haft en vit bindel på vänster arm för att visa sitt stöd för honom.
  Gustav III:s bestämmelser
  Kungens mor hade undervisat Gustav om upplysningen. Gustav III ville vara en upplyst kung och införde därför många nya reformer:
  Han anställde fattigläkare som gratis skulle hjälpa de fattigaste familjerna i Stockholm med vård och mediciner.
  Han förbjöd tortyr. Man fick inte längre piska och plåga misstänkta brottslingar för att de skulle erkänna brott.
  Det blev tillåtet för katoliker och judar att bo och arbeta i Sverige utan att byta religion (för judarna gällde det i vissa städer).
  Han tog bort dödsstraff för trolldom (häxeri) och försökte hindra dödsstraff även för andra brott.
  Men tryckfriheten från frihetstiden togs bort. Man fick varken säga eller trycka vilka åsikter som helst. Den som skrev något elakt om kungen kunde dömas till döden. Detta var tvärtemot upplysningens tankar.
  
  Hembränningen förbjöds
  Kungen tyckte att bönderna slösade med säd när de gjorde brännvin, säd som kunde bli bröd till barnen. Han förbjöd därför all hembränning. Han hade också räknat ut att staten kunde tjäna pengar genom att själv göra brännvin, och sedan sälja det till bönderna.
  Men detta gillade inte bönderna. De började tycka illa om kungen och de fortsatte med att bränna sitt brännvin. Efter tio år ändrade kungen sig. Hembränning blev tillåtet igen.
  
  
  
  
  Vad minns vi från Gustav III?
  
  När Gustav var kronprins hade han varit i Paris och beundrat den franske kungens lyxiga liv i slottet Versailles. Där bar alla människor vackra kläder, det framfördes teaterpjäser och vackra konserter. Den franske kungen omgav sig med de förnämsta i riket, den rika och bildade adeln. De höll honom sällskap när han klädde sig på morgonen, när han åt alla sina mål och ända tills han skulle sova.
  När Gustav blivit kung ville han också ha ett hov som det i Frankrike. Därför införde han de franska reglerna vid hovet i Stockholm. De finaste adelsmännen måste se på när han klädde sig på morgonen och när han åt sin frukost. Kungen ville ha fint sällskap från morgon till kväll och lyssna på musik och se teater.
  
  Det enorma slottet Versailles utanför Paris i Frankrike.
  
  Franska ord i svenskan
  På Gustav III:s tid blev det ”fint” inom adeln och bland rika borgare att tala och skriva franska, liksom hos kungen och hans hov. När nya maträtter, klädesplagg eller annat franskt blev populärt i de svenska slotten fanns inte svenska ord för mycket av detta, så man använde de franska orden även när man talade svenska. Här är några av orden som det svenska språket har kvar från den tiden: Choklad, dessert, maräng, assiett, picknick, modern, frisyr, kalsong, polisong, parfym, kostym, garderob, paraply.
  2
  Teaterkungen
  Vid Gustav III:s hov hade ingen tråkigt. Kungen bjöd ofta på fester och underhållning. Gustav III har kallats teaterkungen – han älskade teater. Han skrev egna teaterstycken och uppträdde själv som skådespelare.
  
  Drottningholms slottsteater. Det var Gustav III:s mor, drottning Lovisa Ulrika, som bestämde att teatern skulle byggas.
  Även om kungen beundrade allt franskt ville han ha en svensk kultur att vara stolt över. Så han hjälpte många duktiga svenska konstnärer och författare. En av dem var diktaren Bellman.
  Bellman var en omtyckt sångare
  Brukar du berätta Bellmanhistorier? Den Bellman i de roliga historierna, är samme Carl Michael Bellman som var en populär diktare, sångare och musiker i Stockholm på 1700-talet. Alla stockholmare kände till Bellman. Både vuxna och barn kunde hans visor och många berättade roliga historier om honom.
  Bellman är den ende visdiktare från 1700-talet som fortfarande är populär. Hans visor handlar ofta om naturen och om män och kvinnor som hade det svårt på grund av fattigdom och brännvinsdrickande.
  
  Carl Mikael Bellman uppträdde ofta med att spela luta och sjunga sina visor.
  Bellman sjöng om kungen
  Bellman skrev även visor om kungen som stockholmare brukade sjunga när de såg kungen. Bellman var Gustav III:s favorit och han hjälpte Bellman med pengar när han fick ekonomiska problem.
  3
  Svenska Akademien
  Kungens mor var nyfiken på alla vetenskaper. Liksom den franske kungen startade hon en förening för språk och litteratur som hon kallade vitterhetsakademien. Gustav III bestämde att dela upp akademien. Den nya delen kallade han för Svenska Akademien. Där fick Sveriges 18 bästa författare sitta och de skulle vårda det svenska språket. Vitterhetsakademien skulle i fortsättningen vårda gamla böcker och fornminnen.
  En av Svenska Akademiens första uppgifter var att göra en ordbok över alla ord i det svenska språket, från år 1521 till idag. Svenska Akademiens ordbok (SAOB). I februari 2020 har de som arbetar med orden kommit till bokstaven V, så arbetet tar väldigt lång tid.
  Svenska Akademiens ordlista (SAOL) ligger till grund för hur vanliga svenska ord ska stavas och böjas. Ordlistan görs om med jämna mellanrum, för att vi ska få veta hur vi ska stava och böja alla nya ord som kommer in i svenskan. SAOL finns som tryckt bok i skolor och i många hem.
  Tips! Du kan även komma åt den gratis på internet på adressen: www.svenska.se .
  Nobelpriset i litteratur
  Svenska Akademien är världsberömd. Det är Svenska Akademiens medlemmar som varje år bestämmer vem som ska ha Nobelpriset i litteratur.
  
  Svenska Akademien har sina möten i Gamla stan i Stockholm.
  
  
  
  
  
  Mordet på Gustav III
  1
  Först var Gustav III omtyckt och beundrad av många. Sedan började allt fler tycka illa om honom. Några tyckte att kungens och hovets teaterföreställningar och fester kostade för mycket pengar.
  
  Kungen ordnade ofta maskeradbal på Operan. En kväll ska det bli hans död.
  Andra var arga för att han aldrig lyssnade på deras åsikter utan bestämde allting själv. När kungen märkte att han hade så många emot sig startade han ett krig mot Ryssland, för att folk skulle få annat att tänka på.
  2
  Kungen allt mer kritiserad
  År 1792 hade Gustav III varit kung i 20 år. Kriget mot Ryssland var slut, utan någon vinnare. Det enda kungen var nöjd med var att han hade fått visa att han minsann också var en krigarkung. Adeln, som hade förlorat mycket av sin makt under Gustav III:s regeringstid, ville ha bort honom.
  Men kungen lyssnade inte på de varningar han fick, och om han var orolig så syntes det inte. Han var ju en god skådespelare.
  
  Den här skjortan bar Gustav III när han sköts på maskeradbalen.
  3
  Mordet på maskeradbalen
  Den 16 mars hade kungen bjudit många förnäma gäster på maskeradbal i den nybyggda Operan i Stockholm. ”Gå inte dit!” stod det i ännu ett varningsbrev. Men kungen ville ju vara med på sin egen fest!
  När gästerna hade samlats på scenen och väntade på att kungen skulle göra sin entré småpratade och skrattade de bakom sina masker. ”Nu kommer han!” viskade de.
  
  Men ute på scengolvet omringades kungen av en grupp män i svarta masker. En sa: ”God afton, vackra mask”, fast på franska. Det var männens kodord. Ett skott hördes. Kungen hade skjutits i ryggen.
  Två veckor senare dog han i sårfeber.
  4
  Vem sköt kungen?
  Den som sköt Gustav III var en adelsman som hette Jacob Johan Anckarström. Han och hans vänner hatade kungen. De var rädda att kungen skulle göra alla stånden jämlika. Då skulle adeln mista alla sina förmåner och kanske till och med behöva betala skatt.
  Var Anckarström en hjälte? Ja, för en del adelsmän var han det. Men för de flesta var han en skurk och kungamördare som borde straffas hårt.
  
  Anckarströms mask och vapen finns i dag på Livrustkammaren i Stockholm.
  Mördarens straff
  Anckarström straffades med döden. Innan avrättningen piskades han av stadens bödel i tre dagar på tre olika torg i Stockholm, medan en stor folksamling hånade och spottade på honom.
  På tredje dagen högg bödeln av honom högra handen, innan han halshögg honom. Sedan styckades Anckarströms kropp och grävdes ner på galgbacken.
  5
  Gustav IV Adolf
  
  Gustav IV Adolf
  Kungens ende son Gustav Adolf var nu 13 år gammal. Han fick kunganamnet Gustav IV (den fjärde) Adolf, och riket styrdes av en förmyndarregering tills han blev 18 år.
  Den 1 november 1796 blev Gustav IV Adolf myndig och kunde regera själv. Som kung ville han inte vara enväldig som hans far hade varit. Den första tiden gick det ganska bra, och han lyckades ordna upp Sveriges dåliga ekonomi.
  
  Avsattes efter förlusten av Finland
  I arbetsområdet om 1800-talet kan du läsa om hur när Sverige förlorade hela Finland till Ryssland. Den svenska militären gav kungen skulden för detta och gjorde en statskupp och avsatte honom. I och med det var det slut på svenska kungar som var enväldiga. Gustav IV Adolf var den siste kungen som var ättling till Gustav Vasa. Gustav IV Adolf tvingades flytta utomlands. Han levde på olika ställen i Europa och kallade sig överste Gustafsson. Till slut hamnade han i Schweiz, där han dog 1837.
  
  
  
  1700-talet – en sammanfattning
  1
  
  Stormaktstiden var slut. Krig, pest och missväxt hade tagit hårt på befolkningen. Karl XII:s krig hade krävt minst 200 000 soldaters liv. Många mammor var tvungna att ta hand om gården och barnen på egen hand för att pappan hade dött i krig.
  Äntligen fred!
  Men när Karl XII dog blev det äntligen fred. Bönderna fick dessutom goda skördar flera år i sträck. Så det fattiga bondelandet Sverige återhämtade sig sakta, som efter en svår sjukdom.
  Befolkningen i Sverige-Finland ökade på 1700-talet från ungefär två miljoner till nästan tre miljoner invånare.
  2
  Uppfinningar och vetenskap
  1700-talet var nyfikenhetens århundrade. Vetenskapsmän gjorde stora upptäckter och uppfinnare hittade på nya saker, som skulle ge Sverige framgång på andra sätt än genom krig. Carl von Linné och Cajsa Warg är två kända personer som levde på 1700-talet och arbetade båda med kunskap och vetenskap.
  
  På sidenväveriet i Stockholm arbetade kvinnor med att spinna och väva. Snart skulle mycket av deras arbete tas över av maskiner, när nya uppfinningar gjordes och hämtades in från andra länder.
  3
  Frihetstiden – frihet att bestämma
  Under en stor del av 1700-talet var det riksdagen och kungens råd som bestämde. Kungen själv hade nästan ingenting att säga till om. Därför kallas den här perioden frihetstiden.
  Yttrandefrihet och tryckfrihet
  På frihetstiden fick svenskarna tala och skriva fritt om sina åsikter, både med goda vänner och i tidningar. Ingen behövde vara rädd för kungens spioner. Detta är också en anledning till att perioden kallas frihetstiden. Sverige var då det enda land i Europa där folket hade sådana friheter. Sverige har den äldsta lagen om yttrandefrihet i hela världen.
  På 1700-talet finns det fler som kan läsa och Sverige får fler tidningar och fler författare.
  4
  Gustavianska tiden
  
  Några månader efter Gustav III kröntes till kung tog frihetstiden slut.
  År 1772 gjorde Sveriges nye kung Gustav III en statskupp med hjälp av militären. Han tog makten från riksrådet och riksdagen och gjorde sig nästan helt enväldig. Han ändrade också lagarna så att det inte längre var yttrandefrihet. I och med detta var det slut på frihetstiden.
  
  Även Gustav III:s son hette Gustav: Gustav IV Adolf. Denna period kallas därför den gustavianska tiden.
  5
  Fler historiska källor
  Antalet skriftliga källor ökade under 1700-talet. Allt fler brev och dagböcker skrevs när svenskarna hade fått lära sig att läsa. Böcker och tidskrifter blev vanligare.
  Har du hört sångerna Gubben Noak eller Fjäriln vingad över Haga? Det är sånger som skrevs på 1700-talet av den populära artisten Carl Mikael Bellman. Bellmans sånger handlar ofta om hur människor hade det, så de är också en slags skriftliga källor.
  Prästerna fortsätter att föra anteckningar i sina kyrkböcker om alla svenskar.
  När det är tillåtet att skriva sina åsikter skrivs också om politik. Ofta förskönas den egna sidan medan den andra sidan svartmålas. Därmed är chansen större att det finns texter med olika synsätt bevarade. Det ger historikerna en bättre bild av hur det egentligen var, än när det inte var tryckfrihet och yttrandefrihet.
  
  Vetenskapsmannen Linnés dagbok finns bevarad och är en värdefull historisk källa från 1700-talet.
  
  
  
  
  
  Hemma hos de rika på 1700-talet
  Hemma hos borgarfamiljerna
  De rika köpmännen bodde ofta i så kallade stadsgårdar, som bestod av flera träbyggnader i utkanten av den trånga staden. Där fanns många rum och varje rum hade sin särskilda uppgift. Det fanns kök, matsal, bibliotek, sällskapsrum och sovrum. Många av rummen värmdes upp av en kakelugn, som var en ny svensk uppfinning. 
  
  Från ett borgarhem i Stockholm. Husets herre och fru sitter i soffan och samtalar. Till höger står en kakelugn och till vänster ett hopfällbart bord. Det var nyheter som bara borgarna i städerna hade råd med.
  Det fanns särskilda rum för tjänstefolket. På bakgården, där stallet låg, bodde kusken och hans familj.
  Kuskens fru kunde vara hushållerska eller kokerska hos familjen. Oftast fanns det även en piga och en lillpiga. Alla hade de sina bestämda sysslor. 
  Frun i huset skulle vara hemma
  Husets herre skötte sina affärer ute i staden på dagarna. Men hans fru fick inte ha något yrke. Hennes plats var i hemmet. Hon skulle föda barn, vara vacker och trevlig för köpmannens gäster. Men hustrun skulle också styra över tjänstefolket och kontrollera att alla gjorde vad de skulle.
  Gäster på kvällarna
  Herrskapet hade ofta gäster på kvällarna. Då åt de vid det stora bordet i matsalen, och maten sköljdes ner med vitt eller rött vin. Fint folk drack inte öl, men de kunde ta en sup då och då. 
  Efter maten samlades de i sällskapsrummen. Där serverade tjänstefolket dyra utländska nyheter som te, kaffe eller drickchoklad. De var uppiggande och nyttiga för hälsan, trodde alla. 
  I sällskapsrummen pratade man, rökte pipa och lyssnade på musik. Det fanns alltid någon som kunde spela luta och sjunga. Mycket rika människor höll sig med ett slags piano och egna musiker. 
  
  
  
  
  
  
  
  
  Tre historiska källor om barn
  1
  Barn på landsbygden
  
  Text ur Linnés Dalaresa 1734. Några ord behöver nog förklaras: ”lapsker fabrique” betyder ungefär ”av samisk tillverkning”, ”compresse” ungefär ”hoptryckta”, ”grepa” och ”boga” är handtagen på korgen, och ”continuerligen” betyder ”hela tiden”.
  Under 1700-talet gjorde lärda män upptäcktsresor både i Sverige och ute i världen. Under sina resor skrev de reseberättelser, där de beskrev både landet och människorna som levde där.
  De flesta barn förr vet vi inte så mycket om, och det gäller särskilt de barn som bodde på landet. Men i reseberättelser från 1700-talet kan vi på några få ställen möta också barn.
  Carl von Linnés berättelser
  
  Målning av Linné.
  En av reseberättelserna är skriven av den unge Carl von Linné. Sommaren 1734 reste han runt i Dalarna tillsammans med sju kamrater.
  På kvällarna skrev de ner i en dagbok vad de hade sett. Den handskrivna originaldagboken finns i dag i London, men den finns också tryckt och utgiven som bok.
  Barn i flätade korgar
  
  I Nordiska museet finns denna ”dopkass” från Orsa. Den är märkt med årtalet 1794. Korgen är tillverkad av näver och rötter och är vackert dekorerad med färggranna tygstycken.
  Söndagen den 7 juli kom Linné och hans kamrater till Orsa i norra Dalarna. Kanske kan du se vad det står i den tryckta dagboken, på bilden ovanför?
  Texten berättar om vad Linné såg i kyrkan: Kvinnor och män var klädda i sockendräkter. De allra minsta barnen låg i ”korgar, flätade af rötter”. För att barnen skulle hålla sig lugna under gudstjänsten ”waggade” föräldrarna korgen. I korgen låg också bullar eller skorpor som barnet fick tugga på.
  Några korgar finns bevarade
  I Nordiska museet i Stockholm finns ett par korgar bevarade som visar hur de korgar Linné såg kan ha sett ut. En av dem, från just Orsa, ser du på bilden. Sådana här korgar användes långt fram i tiden.
  När familjen var hemma hängdes korgen upp i en krok i taket, och fungerade som vagga. När barnet skulle döpas bars det till kyrkan i en sådan korg. Därför brukar de ibland kallas ”dopkass”.
  2
  Barn i staden
  
  Kälke från 1800-talet.
  På 1700-talet kommer det fler och fler tryckta källor, som också kan berätta om barn. En sådan är kungörelser av olika slag. En kungörelse kunde komma från kungen, någon myndighet men också från de styrande i en stad. 
  Kungörelsen var ett sätt att informera människor om nya regler och lagar som de måste följa. Ända in på 1800-talet brukade prästen läsa upp kungörelser från predikstolen. Eftersom alla gick i kyrkan var det ett bra sätt att nå många.
  När kungörelserna började tryckas fanns många exemplar, så de kunde sättas upp på kyrkdörren eller någon annan plats där många kunde se dem. 
  Förbjudet att åka kälke
  
  Kungörelse från 1742 om förbud mot kälkåkning i Stockholm. Den snirkliga stilen kallas frakturstil och användes i tryckta texter till mitten av 1800-talet. Titeln lyder i översättning till modern svenska: Kungörelse att inga pojkar eller andra personer hädanefter ska åka på kälkar eller små slädar utför backar och brinkar, varken i staden eller på malmarna (områden utanför staden).
  På bilden ser du framsidan av en kungörelse daterad i Stockholms rådhus den 12 februari 1742. I den får vi veta att kälkåkning var ett populärt nöje bland pojkarna i staden: 
  
  sielfswåldige Gåszar och andre Personer så i sielfwa Staden / som på Mallmarne / hwarest Backar eller Brinckar äro / företaga sig / at om Wintertiden åka them utföre på Kiälckar / eller små Slädor
  Men stadens styrande tyckte inte om kälkåkningen. De menade att människor kunde bli påkörda och
  
  kunna taga skada både til Lif och Lemmar. 
  Hästarna i staden kunde också bli skrämda. Kungörelsen slutar med att föräldrar och arbetsgivare uppmanas se till att deras barn och ”Tienste-Gåszar” genast slutar åka kälke i staden. Den som inte gör det kommer
  
  blifwa fasttagen och i häckte förd / samt sedan efter omständigheterne afstraffad. 
  Om förbudet fick någon effekt, och Stockholmspojkarna verkligen slutade åka kälke efter detta, vet vi dock inte.
  3
  Barn på barnhem
  
  I alla tider har det funnits barn som har förlorat båda sina föräldrar och blivit föräldralösa. Om de bodde i Stockholm på 1700-talet kunde det hända att de hamnade på Stora Barnhuset.
  På barnhuset gjordes anteckningar om de barn som bodde där. Dessa listor kallas barnhusrullor. 
  I barnhusrullorna får vi veta barnens namn, vad deras föräldrar hette, hur gamla de var och om de var friska eller sjuka. På barnhuset fick barnen mat och kläder och en säng att sova i. De fick också lite undervisning. Och så tvingades de att arbeta.
  340 barn inskrivna
  
  På denna sida ser du namnen på sju flickor som var inskrivna på barnhuset. Det går även att se när de kom dit och vad deras föräldrar hette.
  På bilden ser du en sida i barnhusrullan för år 1757, från Stora Barnhuset i Stockholm. 
  Det året fanns 227 pojkar och 113 flickor på barnhuset. Alla var inte föräldralösa utan några hade föräldrar som helt enkelt inte klarade av att ta hand om dem.
  På denna boksidan står namnen på några av de flickor som bodde på barnhuset. Om du tittar noga kanske du kan läsa vad flickorna hette.
  Kolumnen därefter talar om när de kom till barnhuset. Till höger om det kan du se hur gamla flickorna var det året. Sedan följer föräldrarnas namn.
  I de smala kolumnerna till höger antecknades varje månad om flickorna var friska eller sjuka.
  Vi får veta mycket om flickan Anna 
  
  En av flickorna (nr 3) var Anna Greta Rosenberg. Hon kom till barnhuset år 1750 när hon var elva år. Hennes pappa var soldat. Hennes mamma vet vi inget om. Varför hon hamnade där vet vi inte. Men genom andra källor från barnhuset, bland annat brev, protokoll och barnhusets egen dödbok, vet vi hur det gick för henne.
  Det visade sig att hon hade en ögonsjukdom – starr – som gjorde att hon såg dåligt. Trots att hon egentligen var för gammal fick hon bli kvar på barnhuset och arbeta i köket och senare i bageriet. När hon var 32 år dog hon i ”os” (koloxidförgiftning). Det var en rätt vanlig dödsorsak på den här tiden, då man värmde husen med kakelugnar. Om man glömde öppna spjället så det kom in rök i rummet när man låg och sov kunde man bli förgiftad. Antagligen var det just det som hände Anna Greta.
  
  
  
  
  
  Rysslands Peter den store
  1
  
  Peter den store var en jätte på över två meter. Han var stark och otålig och ville att Ryssland snabbt skulle bli lika modernt som Västeuropa. Här rusar han omkring för att inspektera byggena i Sankt Petersburg.
  Till ytan var Ryssland Europas största land; det sträckte sig långt in i Asien, ända bort till Kina. Men Ryssland hade väldigt liten kontakt med andra länder, och ryssarna var misstänksamma mot utlänningar och allt som kom från utlandet. Detta berodde delvis på att ryssarna hade svårt att resa för att de var instängda och kom inte ut till havet. Det enklaste sättet att resa långt och frakta varor var ju att segla. Svenskarna kontrollerade Östersjön. Turkarna stängde till Svarta havet. Och havet i norr var oftast tillfruset.
  Ny tid i Ryssland
  Men med Peter den store kom en ny tid. Han var tsar (kejsare) länge, ändå från år 1682 till 1725. Som ung reste han runt i Europa. Bland annat ville han lära sig att bygga moderna fartyg och därför arbetade han en tid på ett skeppsvarv i Holland. I hans planer för framtidens Ryssland ingick nämligen att modernisera både flottan och armén.
  När han kom hem tvingade han på ryssarna en massa västerländska nyheter. Adelsmännen vid hans hov var missnöjda. Plötsligt måste de raka sig och klä sig som adeln klädde sig i Europa.
  Att förnya armén och flottan kostade mycket pengar. Peter den store införde därför skatter och avgifter på allt möjligt, till och med på att ha skägg och att köpa likkistor.
  
  En skämtteckning på hur Peter den store tvingar de ryska männen att klippa skägget.
  2
  Ryssland vid Östersjön
  En av Rysslands mäktigaste grannar var Sverige. Sverige ägde på 1600-talet hamnarna runt Östersjön. Men i ett krig besegrade Peter den store till slut den svenske kungen Karl XII, och svenskarnas välde vid Östersjön krossades.
  Äntligen blev Peter den stores dröm uppfylld – Ryssland nådde fram till havet. Och vid Östersjön lät han bygga en ny huvudstad, där den ryska floden Neva rinner ut i Östersjön. Det var en perfekt plats för en hamn, dörren till västerlandet var öppnad. Den nya staden fick heta Sankt Petersburg (efter Peter den store). 
  
  Sankt Petersburg, som var Rysslands huvudstad åren 1712–1918. I staden finns många vackra palats och jättelika kyrkor. Längs Nevas strand sträcker sig Vinterpalatset, tsarens slott.
  Mördade sin son
  Men många ryssar var missnöjda. De ville varken bli västerländska eller betala en massa skatter.
  
  Peter den store fick slå ner flera uppror, och liksom de flesta härskare på den tiden var han enväldig. Han var grym och fullständigt hänsynslös. När han misstänkte att hans egen son, Alexej, tillhörde upprorsledarna, lät han mörda honom.
  Peter den store gjorde Ryssland till en av Europas stormakter.
  
  
  Frankrikes Kung Sol
  1
  På 1600-talet blev flera av Europas kungar enväldiga. Med det menas att riksdagen inte hade någon makt alls utan den som var enväldig kunde bestämma allting själv. De ansåg att de hade fått sin makt av Gud, och att det bara var inför Gud som de var ansvariga för sina handlingar.
  Här ska vi berätta om västra Europas mäktigaste härskare, den franske kungen Ludvig XIV (den fjortonde).
  2
  Frankrike och Kung Sol
  Frankrike var Europas folktätaste land. Det fanns stora bördiga åkrar och klimatet var perfekt, så landets bönder kunde framställa massor av mat. Därför var Frankrike även Europas rikaste land. Bönderna var dock fattiga. Det berodde på att de var tvungna att lämna ifrån sig det mesta av all mat till adelsfamiljer och till kungen.
  
  Versailles – Ludvig XIV:s enorma slott utanför Paris.
  Oerhörd lyx
  Kungen, Ludvig XIV, regerade åren 1661–1715 och var enväldig.
  Det var Ludvig XIV som lät bygga det jättelika slottet Versailles, som ligger ett par mil utanför Paris. Där bodde han tillsammans med sin familj och hovet. Hovet bestod av hundratals fina adelsfamiljer.
  Alla i hovet levde i en makalös lyx och ett fantastiskt överflöd. Hovets enda uppgift var att hålla kungen sällskap. På dagarna roade de sig med att jaga i kungens skogar eller med utflykter i den fina parken. På kvällar och nätter fick de tiden att gå med massor av mat och vin, teater och musik.
  3
  Allt franskt beundrades
  
  Ludvig XIV ville att alla skulle kalla honom Kung sol. Hans peruk, kläder, mat, konst och musik blev mode för rika i hela Europa.
  Ludvig XIV:s middagar varade ofta i flera timmar. Gästerna var nog aldrig särskilt hungriga men satte ändå i sig massor av läckra rätter som ostron, lammhjärta, grodlår, gåslever och sniglar. En särskild läckerhet var potatisen, en nyhet från Sydamerika. Den serverades ibland som pommes frites.
  Kungar och adelsmän i hela Europa beundrade och härmade det franska hovet. Det blev ”inne” att tala franska och att följa det franska modet.
  Även den franska byggnadsstilen blev på modet i Europa, barockstilen. Sveriges nuvarande kungapar bor i ett barockslott, Drottningholm, som ligger strax utanför Stockholm och byggdes i slutet av 1600-talet.
  4
  Långt hår med lånade lockar
  Se så vackra lockar kung Ludvig har på målningen. Den som ville vara riktigt fin på den här tiden måste följa detta mode. Det gällde både kvinnor och män.
  Hur skaffade de sig ett så långt och lockigt hår? Jo, de gick till en perukmakare som tillverkade en peruk av äkta människohår. En peruk som var perfekt för just deras huvudform.
  Frankrikes folk var jättefattigt
  Men varifrån fick perukmakaren allt hår? Jo, från fattiga människor som sålde sitt hår till honom för en liten slant. Ute på gatorna var det alltså lätt att skilja på fattiga och rika. De rika hade peruk, skor med klackar och kläder av siden och sammet. De fattiga var magra och hade enkla ullkläder. Och på Frankrikes gator kryllade det av fattiga människor.
  
  
  
  Så föddes USA
  1
  På 1600-talet började européer segla över Atlanten och bosätta sig i Nordamerika. De fick tillåtelse av sina hemländer att bryta ny mark och skapa jordbruk i områden som hemländernas militär kontrollerade i kolonier. Vad den amerikanska urbefolkningen ”indianerna” tyckte om detta var det inte många som brydde sig om.
  
  Innan européerna kom till Amerika fanns där många olika folk, som européerna kallade för indianer. Siouxindianerna var ett av dem.
  I Nordamerika kontrollerades de flesta kolonierna av Storbritannien, Nederländerna och Frankrike.
  2
  De brittiska kolonierna
  Under 1700-talet flyttade allt fler européer till kolonierna och det blev strider om dem mellan hemländerna. Den brittiska armén segrade till slut över de andra arméerna. Så på 1770-talet hade Storbritannien 13 kolonier på Nordamerikas östkust, där brittisk lag gällde.
  I de brittiska kolonierna bodde då ungefär 2,5 miljoner européer. Många av dem var missnöjda med att betala skatt till Storbritannien. De var också arga över att inte ha något att säga till om, att allting i Nordamerika bestämdes i London.
  
  Thomas Jefferson var en känd ledare för amerikanerna som ville vara självständiga. Det var han som skrev det mesta av texten som förklarade att de amerikanska staterna ville vara fria från Storbritannien.
  3
  Frihetskriget
  
  Betsy Ross syr på USA:s första flagga. Den hade tretton stjärnor, en för varje delstat. Betsy Ross var en känd tapetserare i Philadelphia som hjälpte upprorsmännen genom att sy tält och filtar till dem. Det sägs att hon fick i uppdrag att sy USA:s första flagga. Flaggan med de 13 stjärnorna hissades när revolutionsledarna läste upp sin självständighetsförklaring.
  Storbritannien skickade massor av soldater för att krossa upproret, men misslyckades. Mellan åren 1775 och 1781 pågick det amerikanska frihetskriget. Det slutade med att amerikanerna vann. Redan år 1789 valde de sin egen första president: George Washington. USA:s huvudstad är uppkallad efter honom.
  
  USA:s förste president George Washington rider in i New York.
  4
  USA var inte en demokrati
  ”Vi anser dessa sanningar självklara, att alla människor är skapade lika, att de av sin Skapare utrustats med vissa oförnekliga rättigheter, att till dem hör liv, frihet och strävan efter lycka.” Så börjar självständighetsförklaringen.
  I självständighetsförklaringen stod det även att de amerikanska staterna inte skulle ha någon kung och inte någon adel. Detta var något nytt. I Europa styrdes staterna av kungar och befolkningen var indelad i stånd (adel, präster, borgare och bönder) där adeln alltid hade mest makt. I Amerika skulle befolkningen inte vara indelad i stånd.
  I vissa delstater bestämdes att de rikaste männen skulle få rösta fram de som skulle styra delstaten. I andra bestämdes att det inte skulle spela någon roll hur rik man var utan alla vita män skulle få rösta (alltså inte svarta och inte indianer). I endast en delstat fick vissa vita kvinnor rösta, om de var änkor och var ganska rika. Men den lagen ändrades efter 25 år.
  Så USA var ingen demokrati men en utveckling mot demokrati hade startat.
  Inspirerade folk i andra länder
  Amerikanska revolutionen blev en inspiration för människor i andra delar av världen, som ville slå sig fria från koloniherrar eller kungar och styrande grupper. På 1700-talet var det stora skillnader mellan hur rika och fattiga hade det, samtidigt som människor började läsa om tankarna som sa att alla borde ha samma rättigheter. Revolutionen i Amerika visade att det gick att förändra verkligheten.
  
  
  Dramatiska händelser i Frankrike
  1
  Franska revolutionen
  I Frankrike retade folket sig på adelns och kungens, Ludvig XVI:s, förtryck av folket. Adeln och kungen levde också i enormt överflöd samtidigt som de flesta människor var väldigt fattiga.
  När det kom en svår hungersnöd gjorde det franska folket revolution. Det var år 1789. Revolutionen startade i Paris med att 6 000 kvinnor tågade till kungaparets slott och krävde bröd till sina barn.
  
  En samtida målning från franska revolutionen. Fransmännen avrättade sin kung, Ludvig XVI, i januari 1793. Hans avhuggna huvud visades upp. Nu skulle det vara slut på kungarnas envälde. Nu tänkte folket att det var deras tur att bestämma.
  Sedan spred sig revolutionen i hela landet. Franska revolutionens slagord var frihet, jämlikhet och broderskap! Och hela samhället förändrades:
  Kyrkan förlorade sin makt.
  Riksdagen med de tre stånden adel, präster och det tredje ståndet, som var både borgare och bönder, avskaffades.
  Alla människor kallades i stället medborgare och skulle nu ha lika rättigheter.
  Kungen, Ludvig XVI, och hans drottning, Marie Antoinette, miste sina huvuden i giljotinen. Giljotinen var en avrättningsmaskin. Den hade uppfunnits under revolutionen av en läkare som hette Guillotin.
  Men det gick inte som befolkningen hade tänkt sig. Revolutionen varade i flera år och spårade ur. Det blev mer och mer våldsamt och tusentals människor avrättades.
  2
  Upplysningens idéer
  Under 1700-talet, som också kallas upplysningstiden, skrev filosofer och tänkare böcker om hur de ville att samhället skulle styras. De hade helt nya idéer: ”Bort med gamla och dumma lagar. Bort med kyrkan och adeln. Avsätt alla slösaktiga och odugliga kungar! Ge makten till kloka och förnuftiga människor i stället!”
  
  Många välutbildade borgare i Europas storstäder tyckte att detta lät bra. De tyckte att det var orättvist att adeln och prästerna bestämde så mycket. Alla människor borde ha lika rättigheter och få vara med och bestämma. Då får alla det bättre, tyckte de som gillade upplysningens tankar.
  
  Det var inledningen på en utveckling som ledde till det vi i dag kallar demokrati. Alltså att det är folket som har makten i ett land. Ungefär sådana tankar fanns alltså redan på 1700-talet. Men hur skulle det gå till? Kanske enda möjligheten var att alla missnöjda människor i landet gjorde uppror på samma gång? Så tänkte nog flera av dem som startade franska revolutionen.
  
  Det skulle dröja ända till början av 1900-talet innan demokratin slog igenom i Europa.
  
  3
  Napoleon – Europas skräck
  Våldet i Frankrike fortsatte. Frankrikes militär anföll andra länder för att sprida revolutionen även där. De vann seger på seger.
  
  Napoleon Bonaparte (1769–1821) gjorde sig själv till Frankrikes kejsare i början av 1800-talet. Han älskade makten och försökte bli hela Europas härskare.
  Napoleon blir kejsare
  En av de skickligaste generalerna var Napoleon. Han tog makten i Frankrike och år 1804 gjorde han sig själv till enväldig kejsare. Sedan erövrade han nästan hela Europa.
  
  
  
  
  
</body>
</html>
